Unicitatea fiecărui copil nenăscut este de netăgăduit, așa cum fiecare dintre noi știe în inima lui că este unic și speră ca și ceilalți să îl prețuiască pentru ceea ce este el. Primele nouă luni de viață nu sunt un preambul pentru ,,adevărata viață” sau pentru „adevărata persoană”, ci sunt nouă luni de miracol, de trăire, de simțire, de... identitate. Ne-am putea întreba: când începe să se manifeste această caracteristică și anume unicitatea? Răspunsul ni l-au dat de mult reprezentanții geneticii prin definiția fertilizării: „...acel moment minunat care marchează începutul vieții pentru un nou individ unic” – Dr. Louis Fridhandler în manualul Biologia Gestației. Conform Manualului de bioetică pentru tineri (Editura ARCB, Fundația Jérôme Lejeune), „Patrimoniul genetic unic al persoanei, așadar și sexul, este stabilit încă din acest moment. Nu un om teoretic, ci primul stadiu în dezvoltarea celui care sa va numi mai târziu Eric sau Virginia”. 

Cu toate acestea, în România, atunci când o femeie merge la medic pentru a confirma o sarcină, uneori este întrebată: doriți să păstrați sarcina sau doriți o întrerupere? Ce înseamnă totuși întrerupere de sarcină? 

A întrerupe (dexonline.ro): „a (se) suspenda temporar desfășurarea unei acțiuni [...] a (se) opri, a (se) suspenda”. Se observă că stilistica verbului a întrerupe, în cadrul expresiei întrerupere de sarcină, lasă impresia reluării acelei sarcini, însă realitatea este una diferită. Odată conceput, acel copil are în față două variante: fie este lăsat să se nască și să trăiască, fie este avortat, dar nicidecum nu este pus pe pauză și reluat într-un moment mai prielnic. În cel mai bun caz, ulterior întreruperii sarcinii, va fi conceput un alt frate sau soră, însă nu acela de mai înainte. Avortul nu permite recuperarea, ci doar abandonul total.  O viitoare sarcină aduce în ființă o altă persoană cu propria ei unicitate, iar acea ființă trebuie sărbătorită și ocrotită în dreptul ei.  Dar ea niciodată nu va putea să o înlocuiască pe cea care a fost supusă avortului. Vedem așadar că fiecare dintre noi suntem irepetabili în istoria omenirii, prin urmare fiecare suntem unici.

Dr. Shettles Landrum, ginecolog și obstetrician, pioneier în biologia spermei, fertilitate și sterilitate afirmă: „concepția conferă viață și te face unic. Dacă nu aveți un frate geamăn identic, nu există practic nici o șansă, în cursul natural al lucrurilor, să mai existe «un alt tu» - nici chiar dacă omenirea ar persista timp de miliarde de ani”.

Prin Marșul pentru Viață din această primăvară, celebrăm unicitatea fiecărei persoane, începând cu prima secundă a existenței sale în pântecele mamei. Vino la Marșul pentru Viață să sărbătorești alături de noi copilul nenăscut, fie că a văzut lumina zilei, fie că nu. Dragostea de semeni este recunoașterea și prețuirea celuilat, iar o sociatate care se prețuiește este o societate care te prețuiește și pe tine. Construiește prin dragoste lumea în care vrei să trăiești! Alege să prețuiești omul din prima secundă! 
