## LANSAREA CĂRȚII PENTRU COPII: TUDOR, O POVESTE DESPRE ADOPȚIE

Lansarea cărții pentru copii: Tudor, o poveste despre adopție a autoarei Veronica Iani, a adus împreună pe data de 9 martie, la Biblioteca Județeană „Octavian Goga” din Cluj-Napoca copii, părinți și educatori, dornici să afle mai multe despre ce înseamnă adopția și cum putem ajuta alți copii prin adopție. Lansarea a constat într-un atelier de lectură interactiv în care au fost implicați Veronica Iani împreună cu toți cei veniți.  


Pe lângă prezentarea si lecturarea cărții Tudor, o poveste despre adopție, copiii au avut parte de un bonus care a constat în lectura cărții lansate anul trecut: Bebe, o poveste din burtică. Cele două povești au stârnit mult interes din partea copiilor, deoarece aceștia s-au identificat pe ei înșiși cu personajele din cărți.	


Autoarea a gândit cartea ca pe un instrument pentru părinți, chiar şi pentru un viitor frate sau o viitoare soră. Cărțile fac parte din colecția Fiecare viață este un dar alături de volume care explică pe înțelesul celor mici ce este sindromul Down și sarcina. Cartea despre adopţie a avut lansări anul trecut, la București, și la Sibiu.


Reacțiile părinților au fost pozitive, mai mulți declarând că simt nevoia unor astfel de elemente în educația copiilor lor, deoarece în multe familii se regăsesc situații dificile care sunt foarte greu de înțeles de cei mici, iar aceste lecturi aduc într-un limbaj pe înțelesul lor elemente care altfel sunt greu de perceput. „Părinţii sunt reticenţi să vorbească cu copiii despre adopţie, amână momentul acesta. Cumva le e teamă“, a declarat Veronica Iani.


În același timp experiența atelierului de lectură s-a dovedit benefică și pentru comunicarea dintre părinți și copii care au petrecut împreună un timp de calitate. Copiii au venit pregătiți cu flori pentru autoarea cărților, iar atmosfera a fost una deosebit de plăcută și caldă.
